---
title: Een privacy&shy;vriendelijke website
---

Een privacyvriendelijke website of iets specifieker 'een website conform de AVG', wat betekent dat precies? 

## De AVG in het kort

Persoonsgegevens mogen niet zonder toestemming bij derden terecht komen. Met iedere derde moet een verwerkersovereenkomst afgesloten worden. De term 'persoonsgegevens' moeten hierin breed worden gezien. Een [IP-adres is ook een persoonsgegeven](https://ciberjuristen.nl/ip-adres-is-persoonsgegeven/), zeker in combinatie met andere gegevens, zoals browsertype, besturingssysteem, tijdstip, etc. Deze 'toestemming' moet expliciet zijn en aantoonbaar. Dat eerste betekent dat iemand een handeling moet hebben gedaan om akkoord te gaan met het delen van zijn persoonsgegevens. Het tweede betekent dat je het 'akkoord' moet opslaan, inclusief tijdstip. De hier genoemde 'derden' zijn alle partijen behalve uzelf. In het geval van deze website: het bedrijf Usecue BV. De 'verwerkersovereenkomst' beschrijft, tenslotte, met welk doel de gegevens gedeeld zijn en hoe ze beschermd worden. Deze overeenkomst voorkomt dat gegevens lekken of worden misbruikt en bevestigt de verplichtingen van beide partijen wanneer zoiets zich onverhoopt toch voordoet.

## Gegevens naar de VS

In juni 2020 kwam daar nog een regel bij. Toen is namelijk het 'Privacy Shield' [ongeldig verklaard](https://autoriteitpersoonsgegevens.nl/nl/nieuws/privacy-shield-voor-doorgifte-naar-vs-ongeldig-verklaard) door het Europese Hof. Dit Privacy Shield was bedoeld om gegevensuitwisseling tussen de EU en de VS te versimpelen. De nieuwe manier om tot legale gegevensuitwisseling te komen is via het gebruik van een Standard Contractual Clause, maar daar zijn bij voorbaat [al vraagtekens bij geplaatst](https://en.wikipedia.org/wiki/EU%E2%80%93US_Privacy_Shield). Wanneer je [de zaak bestudeert](/blog/privacy-shield-ongeldig-hoe-nu-verder) vind je daarvoor ook een onderbouwing: De overheid van de VS is niet te vertrouwen wanneer het op privacy van Europese burgers aankomt. Je bent persoonlijk verantwoordelijk voor de juridische onderbouwing van de bescherming van de door jou verwerkte persoonsgegevens. Een schier onmogelijke taak, gezien de vooraf geplaatste vraagtekens bij het gebruik van deze clausule. Dat betekent mijns inziens effectief dat organisaties in de EU geen persoonsgegevens aan de Verenigde Staten (VS) meer kunnen doorgeven.

## Drie aanpakken

Er zijn drie aanpakken denkbaar:

1. Niets doen. Je weet wel dat je je niet aan de wet houdt, maar aangezien er vrijwel niet gehandhaafd wordt hoop je dat je er met een waarschuwing vanaf komt. Aangezien de boetes zo hoog zijn, hangt er bij 'niets doen' continu [het zwaard van Damocles](https://nl.wikipedia.org/wiki/Damocles) boven je hoofd. De kans is groot dat het uiteindelijk leidt tot torenhoge boetes, negatieve publiciteit en zelfs gezichtsverlies. Niets doen is een zeer onverstandige aanpak.

2. De norm volgen. Je doet wat de meeste mensen doen. De kans dat dit leidt tot een boete is klein, maar het kan wel tot klachten van klanten, een rechtszaak en/of uiteindelijk zelfs een boete leiden met alle gevolgen van dien. In websites zie je dat voor de expliciete toestemming vaak een cookie-banner wordt gebruikt. Pas wanneer de bezoeker op 'OK' klikt worden er persoonsgegevens met derden gedeeld. Dit betekent in de praktijk echter dat je metingen (bezoekers en conversie) zeer onbetrouwbaar zijn. Het is ook de norm om het gebruik van externe hostingproviders niet te zien als gegevensverwerkers, terwijl daar wel IP-adressen worden gelekt. Ook wordt deze gegevensdeling vaak verantwoord met ongeldig verklaarde Privacy Shield of via de [discutabele Standard Contractual Clause](https://en.wikipedia.org/wiki/EU%E2%80%93US_Privacy_Shield). Het gaat bij hostingproviders veelal om partijen uit de VS of partijen met servers in de VS. Ook wordt het moment waarop akkoord wordt gegeven vaak niet altijd opgeslagen, terwijl dit wel vereist is.

3. De wet volgen. Je leest en volgt de letter van de wet en de invulling die de Autoriteit Persoonsgegevens daaraan geeft. Hiermee houd je al het AVG gezeur buiten de deur en respecteer je de privacy van je websitebezoekers. Dit kost echter wel de nodige inspanning. Ik licht deze aanpak hieronder toe.

## De wet volgen

Het klinkt simpel, maar wat houdt het precies in? Hieronder de oplossingen/opdrachten voor jouw website:

- Verwijder je cookie banner (die is niet meer nodig)
- Verhuis je hosting naar een server in de EU
- Gebruik geen (internationaal) CDN (failover binnen de EU kan wel)
- Sluit verwerkersovereenkomst(en) af met je hostingpartij(en)
- Gebruik geen Google Analytics maar gebruik Google Search Console om bezoekersaantallen te meten
- Dubbelcheck bezoekersaantallen (eventueel) op basis van log files
- Meet referrals op het ad-platform zelf (Facebook, Linkedin, Google)
- Dubbelcheck referrals (eventueel) op basis van log files
- Voer zelfrapportage in bij sales om conversie te meten (vraag: hoe kwam u bij ons?) 
- Embed Youtube video's niet, maar open ze dynamisch in een lightbox of in een nieuw window
- Laad Instagram afbeeldingen in vanaf je eigen server of met verwerkersovereenkomst via een Europese partij
- Handel formulieren af op je eigen server of met verwerkersovereenkomst via een Europese partij

En wanneer je een webshop hebt:

- Gebruik geen Shopify of ander hosted platform (uit de VS of met servers in de VS)
- Sluit een verwerkersovereenkomst af met je Europese webshopaanbieder en betalingsprovider
- Vraag expliciete toestemming aan je klanten om hun gegevens naar de webshopaanbieder en betalingsprovider te sturen

Natuurlijk voldoet je website morgen nog niet aan de AVG, maar je kunt wel nu al de verandering in gang zetten. Deze verandering zal tijd en geld kosten, dat is niet anders, maar het kan stapje voor stapje. Ik help je graag. Je zult zien dat met de juiste uitleg en begeleiding het minder lastig is dan je denkt.

## Meer weten?

Heb je nou nog vragen over het bovenstaande, of wil je dat ik je help om je website 'AVG-proof' te maken? Neem contact (/nl/contact) met me op!